\section{Esipuhe}

Matematiikka tarjoaa työkaluja asioiden täsmälliseen jäsentämiseen, päättelyyn ja mallintamiseen. Alasta riippuen käsittelemme matematiikassa erilaisia \textbf{objekteja}: Geometriassa tarkastelemme kaksiulotteisia \textbf{tasokuvioita} ja kolmiulotteisia \textbf{avaruuskappaleita}. Algebra tutkii \textbf{lukualueita} ja niissä määriteltäviä \textbf{laskutoimituksia}. Todennäköisyyslaskenta tarkastelee satunnaisten \textbf{tapahtumien} esiintymistä. Matemaattinen analyysi tutkii \textbf{funktioita} ja niiden ominaisuuksia, esimerkiksi \textbf{jatkuvuutta}, \textbf{derivoituvuutta} ja \textbf{integroituvuutta}. Matemaattista analyysiä käsittelevät pitkässä matematiikassa kurssit 7, 8, 10 ja 13 sekä osin kurssit 9 ja 12. Voidaankin sanoa, että analyysi on keskeisin aihealue lukion pitkässä matematiikassa.\footnote[1]{Tämä Suomessa käytetty lähestymistapa on käytössä monissa länsimaissa. Sen sijaan esimerkiksi Balkanilla geometrialle ja matemaattiselle todistamiselle annetaan edelleen paljon suurempi painoarvo.}

Jokaiseen tarkastelukohteeseen liitetään myös niille ominaisia \textbf{operaatioita}. Tämä kurssi käsittelee lähinnä lukuja ja niiden operaatioita eli laskutoimituksia. Tässä kirjassa esittelemme luvun käsitteen ja yleisimmin käytetyt lukualueet laskutoimituksineen, ja jatkamme niistä \textbf{yhtälöihin} ja funktioihin.

Uusimpien (vuoden 2003) lukion opetussuunnitelman perusteiden mukaan pitkän matematiikan ensimmäisen kurssin tavoitteena on, että opiskelija
\begin{itemize}
\item vahvistaa yhtälön ratkaisemisen ja prosenttilaskennan taitojaan
\item syventää verrannollisuuden, neliöjuuren ja potenssin käsitteiden ymmärtämistään
\item tottuu käyttämään neliöjuuren ja potenssin laskusääntöjä
\item syventää funktiokäsitteen ymmärtämistään tutkimalla potenssi- ja eksponenttifunktioita
\item oppii ratkaisemaan potenssiyhtälöitä.
\end{itemize}

Opetussuunnitelman perusteet määrittelevät kurssin keskeisiksi sisällöiksi
\begin{itemize}
\item potenssifunktion
\item potenssiyhtälön ratkaisemisen
\item juuret ja murtopotenssin
\item eksponenttifunktion.
\end{itemize}
